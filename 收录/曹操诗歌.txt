短歌行（二首）
　　其一
　　对酒当歌，人生几何？
　　譬如朝露，去日苦多。（一说去日无多）
　　慨当以慷，忧思难忘。（一说幽思难忘）  
    何以解忧？唯有杜康。
　　青青子衿，悠悠我心。
　　但为君故，沉吟至今。
　　呦呦鹿鸣，食野之苹。
　　我有嘉宾，鼓瑟吹笙。
　　明明如月，何时可掇？（一说何时可辍）
　　忧从中来，不可断绝。
　　越陌度阡，枉用相存。
　　契阔谈，心念旧恩。
　　月明星稀，乌鹊南飞，
　　绕树三匝，何枝可依？（一说无枝可依）
　　山不厌高，海不厌深。
　　周公吐哺，天下归心！
　　其二
　　周西伯昌，怀此圣德。
　　三分天下，而有其二。
　　修奉贡献，臣节不隆。
　　崇侯谗之，是以拘系。
　　后见赦原，赐之斧钺，得使征伐。
　　为仲尼所称，达及德行，
　　犹奉事殷，论叙其美。
　　齐桓之功，为霸之首。
　　九合诸侯，一匡天下。
　　一匡天下，不以兵车。


　　正而不谲，其德传称。
　　孔子所叹，并称夷吾，民受其恩。
　　赐与庙胙，命无下拜。
　　小白不敢尔，天威在颜咫尺。
　　晋文亦霸，躬奉天王。
　　受赐圭瓒，鬯彤弓，
　　卢弓矢千，虎贲三百人。
　　威服诸侯，师之所尊。
　　八方闻之，名亚齐桓。
　　河阳之会，诈称周王，是其名纷葩。
　　注：“”字或可同为“宴”字，不同版本的字不一样

步出夏门行・观沧海
　　（作于建安十二年秋）


　　东临碣石，以观沧海。
　　水何澹澹，山岛竦峙。
　　树木丛生，百草丰茂。
　　秋风萧瑟，洪波涌起。
　　日月之行，若出其中；
　　星汉灿烂，若出其里。
　　幸甚至哉，歌以咏志。
步出夏门行・龟虽寿
　　神龟虽寿，犹有竟时。
　　蛇乘雾，终为土灰。
　　老骥伏枥，志在千里；
　　烈士暮年，壮心不已。
　　盈缩之期，不但在天；
　　养怡之福，可得永年。
　　幸甚至哉，歌以咏志。
苦寒行
　　北上太行山，艰哉何巍巍！
　　羊肠坂诘屈，车轮为之摧。
　　树木何萧瑟，北风声正悲！
　　熊罴对我蹲，虎豹夹路啼。
　　溪谷少人民，雪落何霏霏！


　　延颈长叹息，远行多所怀。
　　我心何怫郁？思欲一东归。
　　水深桥梁绝，中路正徘徊。
　　迷惑失故路，薄暮无宿栖。
　　行行日已远，人马同时饥。
　　担囊行取薪，斧冰持作糜。
　　悲彼《东山》诗，悠悠令我哀。
薤露行
　　惟汉廿二世，所任诚不良。
　　沐猴而冠带，知小而谋强。
　　犹豫不敢断，因狩执君王。
　　白虹为贯日，己亦先受殃。
　　贼臣持国柄，杀主灭宇京。
　　荡覆帝基业，宗庙以燔丧。
　　播越西迁移，号泣而且行。
　　瞻彼洛城郭，微子为哀伤。
蒿里行
　　关东有义士，兴兵讨群凶。
　　初期会盟津，乃心在咸阳。
　　军合力不齐，踌躇而雁行。
　　势利使人争，嗣还自相戕。
　　淮南帝称号，刻玺于北方。
　　铠甲生虮虱，万姓以死亡。
　　白骨露于野，千里无鸡鸣。
　　生民百遗一，念之断人肠。